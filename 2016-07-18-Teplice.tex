% Zdroj: https://www.idnes.cz/zpravy/sto-pohledu/100-pohledu-na-cesko.A160718_093654_domaci_jj/diskuse/2
% Datum: 18. 7. 2016 10:55
% Foto: https://1gr.cz/fotky/idnes/16/063/org/JB641925_v5c17et.jpg
% Body: +141 -0

\chapter{Městské lázně v~Mostě}

Do tamního bazénu jsme se se školou chodili učit plavat. Spolužačkám to
v~plavkách vesměs slušelo a u~některých z~nich začínal mít jejich horní díl své
opodstatnění. Ten den i naše třídní vypadala nějak lépe než obvykle. Dost možná
taky proto, že si zapomněla rákosku v~šatně. Soudružka učitelka nás nejprve pod
hrozbou třídní důtky varovala, že do vody nesmíme za žádných okolností močit,
protože od toho jsou tu záchody. Na Adamovu otázku zda se zákaz týká i velké
potřeby, jen obrátila oči v~sloup. Pak ještě dodala, že se snad žádné takové
čuně nenajde, protože se v~té vodě budeme všichni koupat a mnozí z~nás jí budou
v~rámci výuky pravděpodobně i pít.

Potom nám vedle bazénu předváděla, jak bychom to měli dělat, pokud se chceme
udržet na hladině. Taky říkala, že se máme zdržovat pouze tam kde stačíme, ale
že na nás bude pro jistotu dohlížet soudruh Mřenka.

Plavčík Mřenka seděl na lavici opřený o~zeď a ani trochu nevypadal, že by měl
chuť někoho z~nás zachraňovat. Měl skelný pohled a byl z~něj cítit rum. Jediné
co ho po celou dobu zajímalo byl zadek soudružky učitelky. Zřejmě mu z~toho
dívání vyschlo v~krku a tak se zvedl a nejistým krokem se přemístil do své
prosklené budky. Tam si otevřel novou láhev rumu a asi tři čtvrtě z~ní upil.

Když po chvilce vyvrávoral ven, už neovládal svoje tělo vůbec. Při pokusu
o~chůzi zakopl o~vlastní nohu a po marné snaze udržet stabilitu přepadl přes
okraj bazénu. Přestože to bylo na straně, kde byl jen metr vody, začal se topit.
Okamžitě nás za ním několik naskákalo a podařilo se nám ho vyvalit ven. Ležel
tam, tekla z~něj voda a táhnul rum. Pepík doporučil učitelce, že by mu měla dát
umělé dýchání z~úst do huby, ale moc se jí do toho nechtělo. Byla zmatená a
pobíhala tam jak křeček v~reprobedně. Bylo mi jí líto a tak jsem jí řekl, že je
jenom vožralej a vyspí se z~toho. Vyspal. Dokonce na záchytce.

Ten den se nikdo z~nás plavat nenaučil. Třídní byla z~té události tak vyděšená,
že už nás nepustila ani pod sprchu.

