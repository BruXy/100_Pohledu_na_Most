% Zdroj: https://www.idnes.cz/zpravy/sto-pohledu/sto-pohledu-na-cesko-nemocnice-krc.A160922_085108_domaci_hro/diskuse/4
% Datum: 22. 9. 2016 10:01
% Foto: https://1gr.cz/fotky/idnes/16/091/org/JB65d070_cO506.jpg
% Body: +108 -1

\chapter{Nové panelové sídliště}

Toto je poměrně nový snímek jednoho z~mosteckých panelových sídlišť. Podle
výsypky v~popředí byl zřejmě pořízen ze zakladače ZP\,6600, které se v~okolí
města i v~současnosti vyskytují v~poměrně hojném počtu. Ta nízká budova vlevo
je sportovní hala Lokomotivy Most. V~té jsem svého času navštěvoval tamní
boxerský oddíl.

Matka mé nadšení pro tento druh pohybové aktivity pranic nesdílela a tak jednou
ještě před zavírací hodinou, vyzvedla otce z~jeho oblíbeného restauračního
zařízení a přišli se na mě podívat. Asi se jí to moc nezdálo, protože po tom co
viděla, následovala její živá diskuse s~trenérem. Docela jí vadilo, že většina
ostatních měla rukavice od krve a jenom já obličej. Taky se trenéra ptala co je
pravdy na tom, že se po úderech do hlavy blbne. On jí odpověděl, že to není
žádná pravda a že já už jsem k~nim do oddílu v~tomhle stavu přišel. Dokonce si
prý všiml, že po několika úderech do hlavy přestávám zadrhávat. Otec před
návratem do hostince jen suše prohodil, že když se mlátěj v~hospodě židlema je
u~toho větší legrace a že až budu větší, tak mě to taky naučí.

K~tomu už jaksi nedošlo, protože jednoho dne zmizel a nebýt toho, že se u~nás
objevil někdo další, nejspíš bych to ani nezaregistroval. Do boxu jsem přes
matčiny výhrady přesto ještě nějaký čas docházel, ale když mi v~klinči jedna
z~holek hlavou přerazila jedničku vlevo nahoře a já dostal zlatou korunku,
definitivně mi to zatrhla. Když jsem tuto skutečnost oznamoval trenérovi,
tvářil se spokojeně a prohlásil, že kdyby se vedly statistiky prohraných zápasů
K.O. v~prvním kole, byl bych v~tom nejlepší na světě.


