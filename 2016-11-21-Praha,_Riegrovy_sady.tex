% Zdroj: https://www.idnes.cz/zpravy/sto-pohledu/100-pohledu-na-cesko.A161121_091248_domaci_jj/diskuse/2
% Datum: 21. 11. 2016 10:40
% Foto: https://1gr.cz/fotky/idnes/16/112/org/JB673875_inyH2107.jpg
% Body: +129 -3

Májové slavnosti v Mostě někdy kolem roku 1905. Zcela nahoře na jejich
hladký průběh dohlíží dva uniformovaní četníci. Těm se kvůli chocholům
na přilbách říkávalo "chlupatý". Ten s tím mohutnějším knírem je
wachtmeister Kloutschek. Toho druhého neznám. Trochu doleva po nimi
stojí dva policajti v civilu. O těch se mi podařilo zjistit pouze to,
že ten menší a tlustší měl na sobě v té době světlejší oblek. Močící
pán u sloupku se ohleduplně otočil k dětem zády. Pravé ruce třímá
džbánek s pivem, co drží v té levé, není až tak těžké uhodnout. Pak tu
máme dva muže stojící před ním. Ten co má postoj, klobouk a plášť
jako Napoleon Bonaparte, se za něho opravdu považoval a byl na
procházce se svým ošetřovatelem. Tomu dalo hodně práce mu vysvětlit,
že to co právě vidí není bitva u Slavkova. Tématem mužů kráčejících
dolů po chodníku, nebudou zajisté pouze kotníčky a pozadí dam jdoucích
kousek před nimi. V domě číslo 47, ve třetím patře v bytě č.\,13, nebyl
v tu dobu nikdo doma. Dívenky v bílém, které utvořily kolem májky
neprodyšný kruh, jsou ze sudetoněmeckého souboru písní a tanců Küken
von der Brüx. Uprostřed kruhu lze vidět jeho ředitele Řehoře
Kropatscheka a dvě ženy. Ta vpravo s většími prsy, byla tou dobou jeho
manželkou. Ta nalevo, s nižším číslem podprsenky a počtem svíček na
narozeninovém dortu, jí nejprve připravila o místo umělecké vedoucí
souboru a krátce na to i o Kropatscheka. Skupince dětí na stráni vlevo
se při neopatrné manipulaci s rýčem podařilo smrtelně zranit krtka.
Kněz který k nim spěchá zleva, má zřejmě v úmyslu poskytnout mu
poslední pomazání. Hvězdami oslav toho roku byly tanečnice z
folklórního souboru Pozsony Táncbanda, které vidíme na chodníku
uprostřed snímku. Na činnost tohoto seskupení navázal o několik
desítek let později soubor Lúčnica. Slovanský šarm dívek oslnil dva
hochy oděné jako pážata natolik, že odhodili prapory a jen obdivně
zírali. A to ještě netuší, že další nádhera se k nim blíží z pravého
dolního rohu v podobě členek Sokola Most.

