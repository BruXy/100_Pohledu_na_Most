% Zdroj: https://www.idnes.cz/zpravy/sto-pohledu/100-pohledu-na-cesko.A160512_123132_domaci_hro/diskuse/3
% Datum: 19. 5. 2016 10:29
% Foto:  https://1gr.cz/fotky/idnes/16/052/org/JB6337c7_L2102.jpg
% Body: +108 -4

Rudolice u Mostu a dnes již neexistující nádraží. O kousek dál bylo
totiž postaveno nové mostecké a na tom jsem už vystupoval při svém
návratu z vojny. Když jsem dva roky před tím vojákovat odjížděl, bylo
to ještě z toho původního ve starém Mostě. Republika byla tenkrát o
kousek delší a já vyfasoval Michalovce. Dál už to snad ani nešlo. Z
Mostu nás tam tenkrát jelo možná dvacet a více či méně zmoženi
alkoholem, jsme nasedli do vlaku. Čekala nás dlouhá cesta a tak si
někteří více společensky unavení, vylezli nahoru do sítí pro
zavazadla. Vojta, co seděl vedle mě, neustále pokukoval po hezké
slečně, sedící naproti němu. "Člověče, co bych za to dal, kdyby mi
taková padla do náručí," zašeptal mi do ucha. Napadlo mě, že to nebude
až takový problém a odešel jsem zatáhnout za záchrannou brzdu. Při
návratu do kupé jsem okamžitě pochopil, že se to zas tak úplně
nepovedlo. Vojta právě počítal zuby, které mu slečna vyrazila úderem
hlavou. Asi jich bylo víc, protože mu vůbec nebylo rozumět, jak
šišlal. Dobře nevypadali ani ti, co leželi v sítích pro zavazadla na
těch nesprávných stranách našeho i sousedních kupé. Jeden si zlomil
obě ruce a druhý tři žebra a klíční kost. Ti dostali odklad a rukovali
znovu o půl roku později. Ten třetí, co spadl rovnou na hlavu, dostal
dokonce modrou knížku o níž se u odvodu usilovně, leč bezúspěšně
snažil. Po této příhodě již nebylo pochyb, že je tato ve správných
rukou. Když odvezli raněné, stále ještě probíhalo v našem vagónu
vyšetřování. Teprve když jsem jim oznámil, že jsem viděl utíkat dvě
podezřelé osoby od vlaku přes pole k lesu, začalo se vyšetřování
ubírat jiným směrem a my konečně mohli pokračovat v cestě, jejímž
cílem byla služba vlasti.
