% Zdroj: https://www.idnes.cz/zpravy/sto-pohledu/100-pohledu-na-cesko.A160418_091211_domaci_jj/diskuse/3
% Datum: 18. 4. 2016 10:02
% Foto: https://1gr.cz/fotky/idnes/16/023/org/JB619e10_azL201.jpg

Na fotografii vidíme část budoucích prvňáčků, po jejich zápisu do
školy v Mostě. To je ta budova vpravo. Tam jsem o pár let později ač
nerad, trávil poměrně dost času. Líbil se mi tam ale jenom fotbal při
tělocviku a některé ze spolužaček. Jednou se mi při žonglování s míčem
o přestávce podařilo vysklít jedno z vnitřních oken. Bylo to před
poslední hodinou a tak než dorazil kantor, naštěstí ne naše třídní,
střepy jsme ze země i z rámu odstranili. Po vyučování jsme okno
vysadili z pantů a vyměnili za neporušené ze sousední třídy. Tam
začalo druhý den ráno vyšetřování a jejich soudružka učitelka byla
velice zklamaná, že se k té lumpárně nikdo nepřiznal. Marný byl její
apel na to, že správný pionýr nikdy nelže, natož aby kryl nějakého
lumpa. Když ani individuální výslechy nevedly ke kýženému cíli,
skládala se na zasklení celá třída.

Za což se jim po těch desítkách let zpětně omlouvám. Spolužákům z té
naší třídy, naopak děkuji. Někdy jsem ve třídě nedopatřením použil
některé ze slov, kterými vítala matka otce při jeho návratu z
hostince. To pak obvykle končilo poznámkou, potažmo sníženou známkou z
chování.

Snad i proto nemám na fotografii z první třídy jako jediný pionýrský
šátek. Teda ještě Pišta ale ten už do první chodil dlouho a už se i
holil.
