% Zdroj: https://www.idnes.cz/zpravy/sto-pohledu/sto-pohledu-na-cesko.A160801_091701_domaci_hro/diskuse/3
% Datum: 1. 8. 2016 10:23
% Foto: https://1gr.cz/fotky/idnes/16/073/org/JB64c7a0_v5e33.jpg

Tak nejsem sám, kdo na snímku poznává starý Most. Děkanský kostel,
hrad Hněvín a dominantní stavba Repre uprostřed. Tam bývalo kino Oko.
Na to se pamatuji velice dobře, bylo to totiž poprvé, co jsem šel do
kina s holkou. S Evičkou, co jsem s ní seděl v lavici. Příjemný
zážitek na který jsem se hrozně moc těšil, před kinem malinko narušil
Viktor. Ten s námi chodil do třídy jenom proto, že už stihnul třikrát
propadnout. Evička se mu asi taky líbila, protože chtěl abych mu dal
lístky a vypadnul. Když jsem odmítnul, tak se asi naštval, jelikož
jsem si téměř okamžitě ustlal na chodníku. Naštěstí se mě zastala
Evička, která Viktorovi pěkně natvrdo řekla, že ať mě nechá, protože
jsem ještě malej. Když Viktor odešel s nepořízenou a mně přestala z
nosu téct červená, uvaděčka nás po týdeníku usadila na místa v
poslední řadě. Na filmu Hrbáč mě nejvíc zaujal ten pán, co si od
miminka vychoval svojí manželku. Sám vypadal pořád stejně a ještě
stačil všechny zapíchnout. Ale víc než film mě zajímala Evička. Chtěl
jsem jí držet za ruku. Že mají děvčata i jiná místa, kam je příjemné
si sáhnout jsem tehdy spíš jen tušil. Internet nebyl a starší sestra
se v koupelně zamykala. Evička zpočátku dělala, že jí to vadí ale když
jsem jí opakovaně kupoval Eskymo a prokládal to bonbóny, začala se
tulit. Peníze jsem měl, protože jsem Emilovi prodal za 20 korun
pásaka, co jezdil na ploché baterie dopředu i dozadu. Když film
skončil, Evička se mi místo pusy svěřila, že jí bolí v krku a taky
trochu břicho. Když jsem jí pak doprovázel domů, potkali jsme před
barákem její matku. Zrovna venčila psa. Nevěděl jsem, že je to ta paní
co jsem jí přiskřípnul jezevčíka a trochu i prsty do dveří u sámošky.
Ale nebylo to schválně. Dokonce i ty brýle jsem jí rozšlápnul úplnou
náhodou. Asi to viděla jinak, protože mi řekla, že ať koukám okamžitě
mazat. Když se Evička uzdravila z angíny a průjmu, tak mi řekla, že už
se mnou nesmí kamarádit a soudružka nás rozsadila. Na pusu od holky
jsem tak musel ještě počkat.
