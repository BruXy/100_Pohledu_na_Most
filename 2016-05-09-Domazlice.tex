% Zdroj: https://www.idnes.cz/zpravy/sto-pohledu/100-pohledu-na-cesko.A160509_085613_domaci_jj/diskuse/4
% Datum: 9. 5. 2016 10:17
% Foto: https://1gr.cz/fotky/idnes/16/051/org/JJ63262d_JB5ffdbd_1305pEG3808IL.jpg
% Body: +130 0

\chapter{Panímámy s~košíky}

Ženy na snímku jdou právě z~obchodu, kterému místní neřekli jinak, než {\em
Stáčírna}. A~to i později, když tam visela cedule {\em Lahvové nápoje}. To jsou
ta vrata zcela vlevo. Jednou přišel otec domů nečekaně už za světla a sebral mi
šněrovací míč, co když s~ním dáte hlavičku, máte to vázání obtisknuté na čele
ještě druhý den.

Potom mi nakázal, abych vzal kárku a do ní naložil všechny prázdné láhve od
piva a jel je odevzdat do stáčírny. Utržené peníze mu pak mám odnést do
hospody, kde na ně bude čekat. Kárka byla plná až po okraj. Naštěstí byla velká
a měla sajtny. Když jsem ale přijel před krámek, měli zrovna přejímku zboží.
Naštěstí se jedna hodná paní, co tam koukala z~okna v~přízemí nabídla, že u~ní
můžu kárku nechat a že lahve za mě odevzdá a já si jen přijdu pro peníze.
Nabídku jsem s~potěšením přijal a radostně odběhl vedle do parku, sledovat
pohyb nožek a rašících ňader dívek skákajících panáka. Když jsem se asi za
hodinu u~té paní zastavil pro peníze, dávala mi tři koruny a říkala, že všechny
láhve byly popraskané a odmítli jí je vzít. A~že ty tři koruny mi dává ze
svého. Bylo mi té obětavé paní líto a ani ty tři koruny jsem si od ní nevzal.
Vždyť ta nebohá žena si ani nepamatovala, že jsem u~ní nechal i kárku
s~pumpičkou. Tak na tom byla špatně. Když jsem to pak doma celé vyprávěl matce,
řekla, že jsem blbej jak daleko vidím.

Druhý den ráno jsem jí pak slyšel jak říká sestře, že otec nechal
v~hospodě sekeru. Možná to tak bylo lepší. Ještě by s~ní mohl sobě, nebo
někomu dalšímu v~opilosti ublížit.
