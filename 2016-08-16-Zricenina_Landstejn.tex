% Zdroj: https://www.idnes.cz/zpravy/sto-pohledu/100-pohledu-na-cesko.A160818_101737_domaci_jj/diskuse/2
% Datum: 22. 8. 2016 13:23
% Foto: https://1gr.cz/fotky/idnes/16/082/org/MBB655a2d_sta.jpg
% Body: +99 -0

\chapter{Souš u Mostu}

Na snímku z přelomu 19. a 20. století vidíme část obce Souš u Mostu. Mládenec
na zachycený na snímku a překonávající rozvodněnou Řeku Bílinu je ševcovský
tovaryš Klaczek. Zda je zachycen na cestě do práce, či jen tak zapózoval na
druhém břehu stojícímu fotografovi, lze už jen stěží určit. Možná že obojí.

Hrad na snímku je sice Hněvín, ovšem je to jen jeden z návrhů, který výběrovým
řízením neprošel. Ten vítězný stojí na kopci nad městem dodnes. V místech kde
byla fotografie pořízena je v současnosti autodrom. Dlouhá léta před tím se
však automobilové a motocyklové závody jezdily v ulicích města.

Mostecké závody byly hodně populární u našich přátel z NDR. Nejspíš proto, že
je taky skoro nikam jinam nepustili. Přehoupnout se přes Krušné hory po tzv.
{\em Trabantstraße} pro ně nebyl žádný problém.

A tehdy jsem se já, v době hluboké totality, rozhodl uskutečnit svůj první
podnikatelský záměr. V papírnictví jsem po dvaceti korunách nakoupil plakáty s
vozy Formule 1 a srolované jsem se je vydal v den konání závodů nabízet
příznivcům automobilismu z východního Německa.

\uv{Když je po třiceti korunách prodám, nějakou tu pětku to hodí,} přemítal
jsem nahlas. Jenže když jsem se vmísil do davu přihlížejících, dostal jsem
strach. Co když mě u toho chytí někdo od SNB? To by byl malér. Nebo dokonce od
StB? Určitě jich tu bude v civilu plno. Nakonec mně představa zmařené investice
dodala odvahy a já rozbalil plakáty v klubku pivem rozjařených Němců. Ti začali
nadšeně hulákat a svolávat své krajany ze širokého okolí. V tu chvíli už skoro
nikdo nesledoval dění na závodní dráze, zatímco já už jsem se viděl za katrem.
A tak na otázku \uv{ví fíl króne}, jsem vyhrkl \uv{cén króne}. Plakáty zmizely
rychlostí blesku a já skoro stejně rychle po nich. Nakonec jsme byli spokojeni
všichni. Němci nakoupili levně plakáty a mě nezavřeli za nedovolené podnikání.

