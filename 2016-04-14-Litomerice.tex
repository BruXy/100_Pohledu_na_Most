% Zdroj: https://www.idnes.cz/zpravy/sto-pohledu/100-pohledu-na-cesko.A160414_093813_domaci_jj/diskuse/2
% Datum: 14. 4. 2016 10:19
% Foto: https://1gr.cz/fotky/idnes/16/042/org/JB619e27_eL1313P.jpg
% Body: +111 -2

\chapter{Říční přístav u~obce Vtelno}

Jakpak bych to nepoznal. Most~-- Vtelno. Kopec v~pozadí je Zlatník.
V~tom vysokém domě, jsme také nějaký čas bydleli. Z~toho horního okna
vpravo, jednoho krásného letního dne, vykoukla matka a uviděla mého
kamaráda Deža, jak se za hlasitého povyku svých početných sourozenců
prohání na mém kole značky Pionýr. Udeřila na mě a když jsem přiznal,
že jsem kolo vyměnil za pět fotek s~Vinnetouem, dostal jsem facku, že
by se za ní nemusel stydět ani sám Old Shatterhand. Chňapla fotky a
vyběhla z~domu tak rychle, že by to trvalo déle i volným pádem. Marně
se můj rudý bratr snažil na bujném oři uniknout rozzuřené squaw
v~jejíchž rukách se i vařečka, se kterou před chvílí míchala guláš,
jevila jako smrtící zbraň.

Dostal zpět své fotky, já kolo a znovu po hubě. Pravda, obchody mi ani
v~budoucnu moc nešly.

