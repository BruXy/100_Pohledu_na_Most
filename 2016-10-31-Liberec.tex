% Zdroj: https://www.idnes.cz/zpravy/sto-pohledu/100-pohledu-na-cesko-liberec.A161031_085526_domaci_hro/diskuse/4
% Datum: 31. 10. 2016 10:04
% Foto: https://1gr.cz/fotky/idnes/16/103/org/JB66e863_be.jpg
% Body: +144 -4

\chapter{Dopravní kolaps na náměstí}

Snímek z~přelomu 19. a 20. století zachycuje dopravní kolaps na jednom
z~menších mosteckých náměstích. Průvodčí tramvaje vpravo bedlivě sleduje dění
před tou vlevo. Hlouček lidí před ní dává tušit, že tam zřejmě došlo k~závažné
dopravní nehodě. Pravděpodobně řidič levé tramvaje kohosi srazil a nyní se
snaží ujet a vyhnout se tak zodpovědnosti. Ale těžko říct.

Třeba je to jen skupina černých pasažérů vysvětlujících revizorovi svou verzi
lidských práv. Před tramvají vpravo se spíš jedná jen o~poruchu plně naložené
káry. Tuto dedukci podtrhuje muž spěchající tímto směrem s~dvoukolákem.
Pravděpodobně se jedná o~pracovníka některé servisní firmy zabývající se
opravami těchto vozidel. Škoda, že přes tramvaj nevidíme, kdo tu káru vlastně
táhnul. Nejspíš nějaký vůl, ale dost možná někdo úplně jiný.

Co se tam opravdu tenkrát stalo, se mi přes veškerou mou snahu zjistit
nepodařilo. Marné byly i návštěvy domovů pro seniory a eldéenek v~okolí. Nikdo
se té na fotografii nepoznal. Jen jeden stařík vytrvale tvrdil, že on je oním
průvodčím pravé tramvaje. Ale vzhledem k~tomu, že mě považoval za svojí
manželku, je třeba jeho tvrzení brát s~nemalou rezervou.

Ani nápad prolistovat několik ročníků Brüxer Zeitung v~naději, že snad najdu
o~oné události nějakou zmínku, nepřinesl vzhledem k~mé nulové znalosti němčiny
kýžený výsledek.

Muž kráčející směrem k~fotografovi, patrně někam pospíchá. Tipoval bych to na
hospodu. Vykukující hlava za ním je majitelka obchodu s~kovomateriálem Hilda
Eisen, rozená Železná. Tu jedinou se mi podařilo identifikovat. Otáčející se
muž v~buřince má zdá se dost času, ale zas ne tolik aby jel tramvají. Osoba
ženského pohlaví v~bílém klobouku, má evidentně problém se v~lodičkách po
kočičích hlavách pohybovat. Její věk lze určit jen obtížně, ale vzhledem
k~faktu že jí muž kráčející do hospody nevěnuje nejmenší pozornost, je buď
příliš mladá, nebo příliš stará, nebo nepříliš hezká. Ovšem existuje ještě
zhruba 4\% možnost, že ho ženy vlastně ani nikdy nezajímaly.

