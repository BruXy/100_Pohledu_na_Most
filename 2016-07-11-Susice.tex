% Zdroj: https://www.idnes.cz/zpravy/sto-pohledu/100-pohledu-na-cesko.A160711_100443_domaci_jj/diskuse
% Datum: 11. 7. 2016 11:47
% Foto: https://1gr.cz/fotky/idnes/16/063/org/JB641419_V4D12u.jpg

Na archivním snímku vidíme dva z mosteckých kostelů, na které se při
stěhování nedostalo. Vpravo nahoře je tamní muzeum. Lví podíl na jeho
vzniku měl starosta von Pohnert, který roku 1888 oslovil občany města,
aby darovali vhodné předměty. Moc se jich nesešlo. Úspěch se dostavil,
až když sháněním exponátů pověřil mosteckého výběrčího daní, který měl
volný přístup do všech domácností. V muzeu pracovala dlouhá léta i
paní Drclá. Nejprve vedla expozici novověku a když byla starší, byla
přeřazena mezi vykopávky. Jednou nás s Leošem za odměnu pozvala do
muzea na prohlídku, protože jsme zachránili pana Drclého před utopením
v louži, ve které usnul při návratu z hostince. Ten se nám celou
cestu, co jsme ho vlekli domů chlubil, že právě jako první Čech zdolal
kanál La Manche stylem ouško. Paní Drclá nás do muzea vzala po
zavírací hodině a říkala, že nás tak aspoň nebude nikdo při prohlídce
rušit. Leoš zařídil, že nás nerušila ani paní Drclá, protože jí
zamknul na záchodě. Ředitel muzea se se svou mladou sekretářkou zamkli
pro jistotu taky. Z kanceláře se pak ozývaly zvuky, jako by tam
stěhovali nábytek. V muzeu to bylo moc fajn, jen nám bylo divné, že v
oddělení pravěku, byl jeden z lovců mamutů oblečen v montérkách. Když
jsem do něj opatrně zapíchnul oštěp, podíval se na hodinky a když
zjistil, že už pracuje půl hodiny přes čas, odebral se k píchačkám.
Nejvíc se nám líbilo v oddělení bodných a sečných zbraní. Akorát tam
trochu táhlo, protože se mi podařilo vysklít dvě okna při manipulaci s
halapartnou. Když nás přestalo bavit se šermovat a všichni ti rytíři v
brnění leželi na zemi, přesunuli jsme se do oddělení palných zbraní.
Tam jsme ale dlouho nepobyli, protože nás vyrušila paní Drclá ve
chvíli když jsme se pokoušeli vystřelit z děla. Tu ze záchoda
vysvobodila sekretářka, která už měla stejně jako ten pračlověk v
montérkách ten den padla. Paní Drclá uhasila doutnák, mluvila sprostě
a hnala nás z muzea. Nakonec sebrala Leošovi i ty dvě bambitky, co si
vzal na památku.
