% Zdroj: https://www.idnes.cz/zpravy/sto-pohledu/100-pohledu-na-cesko.A160627_091354_domaci_hro/diskuse/1
% Datum: 27. 6. 2016 11:00
% Foto: https://1gr.cz/fotky/idnes/16/063/org/JB641402_xL3101inn.jpg

Na obrázku vidíme sklizeň brambor v obci Chrámce na Mostecku. A to
více jak před sto lety. Vrch Číčov byl tehdy ještě zalesněný a stála
na něm zřícenina hradu. To obojí tam dnes chybí. V současnosti je obec
vyhlášená především pěstováním vinné révy a výrobou vína. Nejslavnější
víno z tamní produkce Chrámecký Divoch, je pro obyvatele okresu
pojmem. Název zřejmě vznikl spojením místa původu a chováním mostečanů
po jeho konzumaci. To děvčátko na fotografii je pravděpodobně babička
strejdy Emana, který z Chrámců pocházel. No, strejdy... Jako dneska
vzpomínám na den, kdy k nám domů přivedla matka jednoho chlápka a
povídá: "Tohle je pan Eman. Pracuje u nás ve fabrice a bude u nás
bydlet. Můžeš mu říkat tati."

"Ale já už tátu přece mám, sedí naproti v hospodě," namítl jsem. "Ten,
co ho máš na mysli sice sedí, ale úplně někde jinde a bude tam dlouho,
" pokračovala. Později jsem se dozvěděl, že otce zavřeli za to, že
protestoval proti vstupu vojsk Varšavské smlouvy v srpnu 1968 tím, že
na mě přestal posílat alimenty. "Prozatím můžeš panu Emanovi říkat
strejdo," navrhla matka. "Ale strejdu mám už taky, Karla
přece,"odvětil jsem. "Toho vochlastu co má trvalý bydliště na
záchytce, mi ani nepřipomínej. Posledně když tu byl, ukrad mi ze
špajzu bažanta, co tam visel aby odležel a doma ho upek a sežral. Mně
se pak snažil namluvit, že ho měl v úmyslu oživit a přimět k odletu do
Afriky, na pomoc hladovějícím. A nakonec strejdů můžeš mít i víc, jiný
to maj taky tak," uzavřela konverzaci matka. A tak jsem měl strejdu
Emana a nijak moc to neřešil. Když pak jednoho dne odjel na matčině
dámském kole a s ním zmizelo i několik věcí co měly nějakou cenu, bylo
mi jasné, že sami dlouho nezůstaneme.
