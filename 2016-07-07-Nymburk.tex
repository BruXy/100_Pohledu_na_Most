% Zdroj: https://www.idnes.cz/zpravy/sto-pohledu/100-pohledu-na-cesko.A160707_122319_domaci_jav/diskuse/2
% Datum: 7. 7. 2016 13:19
% Foto: https://1gr.cz/fotky/idnes/16/063/org/JB6413f7_L3401k.jpg

Některý z těch chlapců vyfocených na jednom z mosteckých náměstí, bude
určitě můj pradědeček. Jen už se asi nikdy nedozvím který. Ona by ho
nejspíš na té fotce nepoznala ani prababička, protože v době kdy se s
ním sblížila, už byl o něco starší a navíc byla tma. Každopádně děda
byl kluk jako buk. Co to tenkrát praděda s tou svojí partou na tom
dvoukoláku vezl, také s určitostí nevím. Ale vzhledem k dané lokalitě
je silně pravděpodobné, že šlo o tříděné uhlí. Chlapci si jeho
rozvozem do mosteckých domácností přivydělávali a evidentně se jim
dařilo. Žádný z nich není bez klobouku natož bos. Já se pamatuji
hlavně na ten obchod vpravo. Jen v té době už tam místo jmen těch dvou
pánů, byl nápis "Samoobsluha". Tehdy první v Mostě. To jsem šel jednou
kolem a před ní byl uvázaný takový menší pes. Hrozně vyl a a všemožně
se snažil vyprostit. Přišel jsem k němu a snažil se ho uklidnit. Ale
vůbec se mi to nedařilo. Najednou se u nás zastaví nějaká starší paní
a vyštěkne: "Proč toho psa neodvážeš, copak nevidíš jak chudák trpí?"

"Ale..," stihnu jen já.

"Takovýmu spratkovi svěří psa a pak to takhle vypadá, pani," přidala
se druhá.

"Koukej toho psa okamžitě odvázat nebo uvidíš, smrade jeden," zaječela
třetí.

Když už jich na mě vřískalo asi pět a nějaký důchodce šel po mně holí,
udělal jsem co chtějí a rezignovaně psa odvázal. Ten vyletěl jako
střela, jen vodítko vlálo. Krátce na to vyšla ze samoobsluhy paní a
sháněla se po psovi.

"To támhleten kluk ho odvázal, my mu říkali ať to nedělá," zaznělo ze
skupinky osob, které byly ochotny ještě před chvílí pro jeho
osvobození vraždit. Ovšem nyní svorně ukazovaly na mě. Pochopil jsem,
že cokoli vysvětlovat nemá cenu. A tak když jen těsně minula mou hlavu
síťovka majitelky psa plná brambor, už jsem na nic nečekal a zmizel
skoro stejně rychle jako před chvílí ten pes. Od té doby jsem takto
uvázané psy obcházel širokým obloukem.

