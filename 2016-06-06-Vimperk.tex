% Zdroj: https://www.idnes.cz/zpravy/sto-pohledu/100-pohledu-na-cesko.A160512_130804_domaci_hro/diskuse
% Datum: 6. 6. 2016 10:28
% Foto:  https://1gr.cz/fotky/idnes/16/052/org/JB634e80_x1.jpg
% Body: 128

Přiznám se, že dnes mě pan redaktor malinko zmátl tím nadpisem. Při
podrobném pohledu jsem si ale téměř jist, že to nahoře, není žádný
zámek ale mostecký pivovar. Jeho prvopočátky se datují už od roku 1470
a přestal existovat v roce 1972, kdy byl s pomocí 250 metráků střeliva
srovnán se zemí. "Tak děti, zítra nás čeká slíbená exkurze do
městského pivovaru. V osm hodin se sejdeme před školou," oznámila nám
jednoho dne soudružka učitelka. Když jsem se přihlásil a zeptal se jí,
zda by s námi mohl jít také můj otec, který se o tuto problematiku už
mnoho let zajímá, tak mi odpověděla, že se jedná o prohlídku, která je
určena výhradně žákům naší školy. Pak ještě dodala, že cílem této
exkurze je seznámení se s výrobou piva s výhledem na jeho další rozvoj
a nikoli na jeho likvidaci. Když jsem doma oznámil otci, že s námi
nemůže, byl na soudružku učitelku tak naštvaný, že jí napsal do mé
žákovské knížky poznámku a řekl, že jí to mám dát stokrát podepsat.
Nicméně mne vybavil několika prázdnými nádobami a já vyrazil na
exkurzi. V pivovaru se nám líbilo, i když to tam trošku smrdělo.
Ochutnávat ale směla jen soudružka učitelka, protože té jediné už bylo
osmnáct. Po několika ochutnávkách si šlapala na jazyk a přestalo jí
vadit, že si pivo plním do nádob. Stejně mi to povolil ten pán, co nás
provázel, když jsem mu řekl, pro koho to je. Když exkurze končila,
soudružka učitelka vrávorala natolik, že ji museli někteří z nás
podpírat. Pan hlavní sládek, který o otci už také slyšel, protože
dával jemu i dalším zaměstnancům práci, mi řekl, že se má zítra otec
za ním zastavit. Že mu dá stranou jedno štěně, a že si moc pochutná.
Odpověděl jsem mu, že my psy doma nejíme ale otci jsem tento vzkaz
tlumočil. Nakonec všechno dobře dopadlo, protože místo psa, přikoulel
otec z pivovaru malý soudek. Měl z něj takovou radost, že ten den
úplně zapomněl jít do hospody na pivo.

Oprava. Toho střeliva nebylo 250 metráků ale 25. Ale i tak je to dost,
k tomu 60 tisíc rozbušek.
